פרק א, משנה א: משה קבל תורה מסיני,
ומסרה ליהושע,
ויהושע לזקנים,
וזקנים לנביאים,
ונביאים מסרוה לאנשי כנסת הגדולה.
הם אמרו שלשה דברים:
הוו מתונים בדין,
והעמידו תלמידים הרבה,
ועשו סיג לתורה


פרק א, משנה ב: שמעון הצדיק היה משירי כנסת הגדולה.
הוא היה אומר,
על שלשה דברים העולם עומד:
על התורה,
ועל העבודה,
ועל גמילות חסדים


פרק א, משנה ג: אנטיגנוס איש סוכו קבל משמעון הצדיק.
הוא היה אומר:
אל תהיו כעבדים המשמשין את הרב על מנת לקבל פרס,
אלא הוו כעבדים המשמשין את הרב שלא על מנת לקבל פרס
ויהי מורא שמים עליכם


פרק א, משנה ד: יוסי בן יועזר איש צרדה ויוסי בן יוחנן איש ירושלים קבלו מהם.
יוסי בן יועזר איש צרדה אומר:
יהי ביתך בית ועד לחכמים,
והוי מתאבק בעפר רגליהם,
והוי שותה בצמא את דבריהם


פרק א, משנה ה: יוסי בן יוחנן איש ירושלים אומר:
יהי ביתך פתוח לרוחה,
ויהיו עניים בני ביתך,
ואל תרבה שיחה עם האשה.
באשתו אמרו,
קל וחמר באשת חברו.
מכאן אמרו חכמים:
כל זמן שאדם מרבה שיחה עם האשה,
גורם רעה לעצמו,
ובוטל מדברי תורה,
וסופו יורש גיהנם


פרק א, משנה ו: יהושע בן פרחיה ונתאי הארבלי קבלו מהם.
יהושע בן פרחיה אומר:
עשה לך רב,
וקנה לך חבר;
והוי דן את כל האדם לכף זכות


פרק א, משנה ז: נתאי הארבלי אומר:
הרחק משכן רע,
ואל תתחבר לרשע,
ואל תתיאש מן הפרענות


פרק א, משנה ח: יהודה בן טבאי ושמעון בן שטח קבלו מהם.
יהודה בן טבאי אומר:
אל תעש עצמך כעורכי הדינין;
וכשיהיו בעלי דינין עומדים לפניך,
יהיו בעיניך כרשעים;
וכשנפטרים מלפניך,
יהיו בעינך כזכאין,
כשקבלו עליהם את הדין


פרק א, משנה ט: שמעון בן שטח אומר:
הוי מרבה לחקר את העדים;
והוי זהיר בדבריך,
שמא מתוכם ילמדו לשקר


פרק א, משנה י: שמעיה ואבטליון קבלו מהם.
שמעיה אומר:
אהב את המלאכה,
ושנא את הרבנות,
ואל תתודע לרשות


פרק א, משנה יא: אבטליון אומר:
חכמים,
הזהרו בדבריכם;
שמא תחובו חובת גלות,
ותגלו למקום מים הרעים,
וישתו התלמידים הבאים אחריכם וימותו,
ונמצא שם שמים מתחלל


פרק א, משנה יב: הלל ושמאי קבלו מהם.
הלל אומר:
הוי מתלמידיו של אהרן:
אוהב שלום,
ורודף שלום,
אוהב את הבריות,
ומקרבן לתורה


פרק א, משנה יג: הוא היה אומר:
נגד שמא, אבד שמה.
ודלא מוסיף, יסיף.
ודלא יליף, קטלא חיב.
ודאשתמש בתגא, חלף


פרק א, משנה יד: הוא היה אומר:
אם אין אני לי, מי לי?
וכשאני לעצמי, מה אני?
ואם לא עכשיו, אימתי?


פרק א, משנה טו: שמאי אומר:
עשה תורתך קבע;
אמר מעט, ועשה הרבה;
והוי מקבל את כל האדם בסבר פנים יפות


פרק א, משנה טז: רבן גמליאל היה אומר:
עשה לך רב,
והסתלק מן הספק,
ואל תרבה לעשר אמדות


פרק א, משנה יז: שמעון בנו אומר:
כל ימי גדלתי בין החכמים,
ולא מצאתי לגוף טוב אלא שתיקה;
ולא המדרש הוא העקר, אלא המעשה;
וכל המרבה דברים, מביא חטא


פרק א, משנה יח: רבן שמעון בן גמליאל אומר:
על שלשה דברים העולם עומד:
על הדין,
ועל האמת,
ועל השלום,
שנאמר:
אמת ומשפט שלום שפטו בשעריכם


פרק ב, משנה א: רבי אומר:
איזוהי דרך ישרה שיבור לו האדם?
כל שהיא תפארת לעושיה,
ותפארת לו מן האדם.
והוי זהיר במצוה קלה כבחמורה,
שאין אתה יודע מתן שכרן של מצות.
והוי מחשב הפסד מצוה כנגד שכרה,
ושכר עברה כנגד הפסדה.
והסתכל בשלשה דברים,
ואי אתה בא לידי עברה:
דע מה למעלה ממך,
עין רואה
ואזן שומעת,
וכל מעשיך בספר נכתבין


פרק ב, משנה ב: רבן גמליאל בנו של רבי יהודה הנשיא אומר:
יפה תלמוד תורה עם דרך ארץ,
שיגיעת שניהם משכחת עון.
וכל תורה שאין עמה מלאכה,
סופה בטלה וגוררת עון.
וכל העמלים עם הצבור,
יהיו עמלים עמהם לשם שמים;
שזכות אבותם מסיעתן,
וצדקתם עומדת לעד.
ואתם,
מעלה אני עליכם שכר הרבה כאלו עשיתם


פרק ב, משנה ג: הוו זהירין ברשות,
שאין מקרבין לו לאדם אלא לצרך עצמן;
נראין כאוהבין בשעת הנאתן,
ואין עומדין לו לאדם בשעת דחקו


פרק ב, משנה ד: הוא היה אומר:
עשה רצונו כרצונך,
כדי שיעשה רצונך כרצונו;
בטל רצונך מפני רצונו,
כדי שיבטל רצון אחרים מפני רצונך.
הלל אומר:
אל תפרש מן הצבור,
ואל תאמן בעצמך עד יום מותך,
ואל תדין את חברך עד שתגיע למקומו,
ואל תאמר דבר שאי אפשר לשמוע שסופו להשמע.
ואל תאמר לכשאפנה אשנה,
שמא לא תפנה


פרק ב, משנה ה: הוא היה אומר:
אין בור ירא חטא,
ולא עם הארץ חסיד,
ולא הבישן למד,
ולא הקפדן מלמד,
ולא כל המרבה בסחורה מחכים.
ובמקום שאין אנשים,
השתדל להיות איש


פרק ב, משנה ו: אף הוא ראה גלגלת אחת שצפה על פני המים.
אמר לה:
על דאטפת, אטפוך;
וסוף מטיפיך יטופון


פרק ב, משנה ז: הוא היה אומר:
מרבה בשר – מרבה רמה.
מרבה נכסים – מרבה דאגה.
מרבה נשים – מרבה כשפים.
מרבה שפחות – מרבה זמה.
מרבה עבדים – מרבה גזל.
מרבה תורה – מרבה חיים.
מרבה ישיבה – מרבה חכמה.
מרבה עצה – מרבה תבונה.
מרבה צדקה – מרבה שלום.
קנה שם טוב,
קנה לעצמו;
קנה לו דברי תורה,
קנה לו חיי העולם הבא


פרק ב, משנה ח: רבן יוחנן בן זכאי קבל מהלל ומשמאי.
הוא היה אומר:
אם למדת תורה הרבה,
אל תחזיק טובה לעצמך,
כי לכך נוצרת.
חמשה תלמידים היו לו לרבן יוחנן בן זכאי,
ואלו הן:
רבי אליעזר בן הרקנוס,
ורבי יהושע בן חנניה,
ורבי יוסי הכהן,
ורבי שמעון בן נתנאל,
ורבי אלעזר בן ערך.
הוא היה מונה שבחן:
רבי אליעזר בן הרקנוס,
בור סוד שאינו מאבד טפה.
רבי יהושע בן חנניה,
אשרי יולדתו.
רבי יוסי הכהן,
חסיד.
רבי שמעון בן נתנאל,
ירא חטא.
ורבי אלעזר בן ערך,
מעין המתגבר.
הוא היה אומר:
אם יהיו כל חכמי ישראל בכף מאזנים,
ואליעזר בן הרקנוס בכף שניה,
מכריע את כלם.
אבא שאול אומר משמו:
אם יהיו כל חכמי ישראל בכף מאזנים,
ורבי אליעזר בן הרקנוס אף עמהם,
ורבי אלעזר בן ערך בכף שניה,
מכריע את כלם


פרק ב, משנה ט: אמר להם:
צאו וראו איזוהי דרך ישרה
שידבק בה האדם.
רבי אליעזר אומר:
עין טובה.
רבי יהושע אומר:
חבר טוב.
רבי יוסי אומר:
שכן טוב.
רבי שמעון אומר:
הרואה את הנולד.
רבי אלעזר אומר:
לב טוב.
אמר להם:
רואה אני את דברי אלעזר בן ערך מדבריכם,
שבכלל דבריו דבריכם.
אמר להם:
צאו וראו איזוהי דרך רעה,
שיתרחק ממנה האדם.
רבי אליעזר אומר:
עין רעה.
רבי יהושע אומר:
חבר רע.
רבי יוסי אומר:
שכן רע.
רבי שמעון אומר:
הלוה ואינו משלם.
אחד הלוה מן האדם,
כלוה מן המקום ברוך הוא,
שנאמר:
לוה רשע ולא ישלם,
וצדיק חונן ונותן.
רבי אלעזר אומר:
לב רע.
אמר להם:
רואה אני את דברי אלעזר בן ערך מדבריכם,
שבכלל דבריו דבריכם


פרק ב, משנה י: הם אמרו שלשה שלשה דברים.
רבי אליעזר אומר:
יהי כבוד חברך חביב עליך כשלך,
ואל תהי נוח לכעס;
ושוב יום אחד לפני מיתתך.
והוי מתחמם כנגד אורן של חכמים,
והוי זהיר בגחלתן שלא תכוה;
שנשיכתן נשיכת שועל,
ועקיצתן עקיצת עקרב,
ולחישתן לחישת שרף,
וכל דבריהם כגחלי אש


פרק ב, משנה יא: רבי יהושע אומר, עין הרע, ויצר הרע, ושנאת הבריות, מוציאין את האדם מן העולם.


פרק ב, משנה יב: רבי יוסי אומר:
יהי ממון חברך חביב עליך כשלך;
והתקן עצמך ללמד תורה,
שאינה ירושה לך;
וכל מעשיך יהיו לשם שמים


פרק ב, משנה יג: רבי שמעון אומר:
הוי זהיר בקריאת שמע ובתפלה;
וכשאתה מתפלל,
אל תעש תפלתך קבע,
אלא רחמים ותחנונים לפני המקום ברוך הוא,
שנאמר:
"כי חנון ורחום הוא ארך אפים ורב חסד ונחם על הרעה".
ואל תהי רשע בפני עצמך


פרק ב, משנה יד: רבי אלעזר אומר:
הוי שקוד ללמד תורה,
ודע מה שתשיב לאפיקורוס.
ודע לפני מי אתה עמל;
ונאמן הוא בעל מלאכתך,
שישלם לך שכר פעלתך


פרק ב, משנה טו: רבי טרפון אומר:
היום קצר,
והמלאכה מרבה,
והפועלים עצלים,
והשכר הרבה,
ובעל הבית דוחק


פרק ב, משנה טז: הוא היה אומר:
לא עליך המלאכה לגמר,
ולא אתה בן חורין לבטל ממנה.
אם למדת תורה הרבה,
נותנים לך שכר הרבה.
ונאמן הוא בעל מלאכתך,
שישלם לך שכר פעלתך.
ודע,
מתן שכרן של צדיקים לעתיד לבוא


פרק ג, משנה א: עקביא בן מהללאל אומר:
הסתכל בשלשה דברים,
ואין אתה בא לידי עברה.
דע,
מאין באת
ולאן אתה הולך
ולפני מי אתה עתיד לתן דין וחשבון.
מאין באת?
מטפה סרוחה;
ולאן אתה הולך?
למקום עפר רימה ותולעה;
ולפני מי אתה עתיד לתן דין וחשבון?
לפני מלך מלכי המלכים, הקדוש ברוך הוא.


פרק ג, משנה ב: רבי חנינא סגן הכהנים אומר:
הוי מתפלל בשלומה של מלכות;
שאלמלא מוראה,
איש את רעהו חיים בלעו.
רבי חנניא בן תרדיון אומר:
שנים שיושבין ואין ביניהן דברי תורה,
הרי זה מושב לצים,
שנאמר:
"ובמושב לצים לא ישב".
אבל שנים שיושבין ויש ביניהם דברי תורה,
שכינה שרויה ביניהם,
שנאמר:
"אז נדברו יראי ה' איש אל רעהו,
ויקשב ה' וישמע,
ויכתב ספר זכרון לפניו ליראי ה' ולחשבי שמו".
אין לי אלא שנים.
מנין שאפילו אחד שיושב ועוסק בתורה,
שהקדוש ברוך הוא קובע לו שכר?
שנאמר:
"ישב בדד וידם כי נטל עליו".


פרק ג, משנה ג: רבי שמעון אומר:
שלשה שאכלו על שלחן אחד,
ולא אמרו עליו דברי תורה,
כאלו אכלו מזבחי מתים,
שנאמר:
כי כל שלחנות מלאו קיא צאה בלי מקום.
אבל שלשה שאכלו על שלחן אחד,
ואמרו עליו דברי תורה,
כאלו אכלו משלחנו של מקום ברוך הוא,
שנאמר:
וידבר אלי זה השלחן אשר לפני ה'.


פרק ג, משנה ד: רבי חנינא בן חכינאי אומר, הנעור בלילה והמהלך בדרך יחידי והמפנה לבו לבטלה, הרי זה מתחייב בנפשו.


פרק ג, משנה ה: רבי נחוניא בן הקנה אומר, כל המקבל עליו עול תורה, מעבירין ממנו עול מלכות ועול דרך ארץ.
וכל הפורק ממנו עול תורה, נותנין עליו עול מלכות ועול דרך ארץ.


פרק ג, משנה ו: רבי חלפתא בן דוסא איש כפר חנניה אומר, עשרה שיושבין ועוסקין בתורה, שכינה שרויה ביניהם, שנאמר "אלהים נצב בעדת אל".
ומנין אפילו חמשה, שנאמר "ואגודתו על ארץ יסדה".
ומנין אפילו שלשה, שנאמר "בקרב אלהים ישפוט".
ומנין אפילו שניםכ, שנאמר "אז נדברו יראי ה' איש אל רעהו ויקשב ה' וישמע" וגו'.
ומנין אפילו אחד, שנאמר "בכל המקום אשר אזכיר את שמי אבוא אליך וברכתיך".

פרק ג, משנה ז: רבי אלעזר איש ברתותא אומר, תן לו משלו, שאתה ושלך שלו.
וכן בדודכא הוא אומר "כי ממך הכל ומידך נתנו לך".
רבי שמעון אומר, המהלך בדרך ושונה ומפסיק ממשנתו ואומר, מה נאה אילן זה ומה נאה ניר זה, מעלה עליו הכתוב כאילו מתחייב בנפשו.


פרק ג, משנה ח: רבי דוסתאי ברבי ינאי משום רבי מאיר אומר:
כל השוכח דבר אחד ממשנתו,
מעלה עליו הכתוב כאלו מתחיב בנפשו,
שנאמר:
"רק השמר לך ושמר נפשך מאד,
פן תשכח את הדברים אשר ראו עיניך".
יכול אפלו תקפה עליו משנתו?
תלמוד לומר:
"ופן יסורו מלבבך כל ימי חייך";
הא אינו מתחיב בנפשו,
עד שישב ויסירם מלבו.


פרק ג, משנה ט: רבי חנינא בן דוסא אומר:
כל שיראת חטאו קודמת לחכמתו,
חכמתו מתקימת;
וכל שחכמתו קודמת ליראת חטאו,
אין חכמתו מתקימת.
הוא היה אומר:
כל שמעשיו מרבין מחכמתו,
חכמתו מתקימת;
וכל שחכמתו מרובה ממעשיו,
אין חכמתו מתקימת.


פרק ג, משנה י: הוא היה אומר:
כל שרוח הבריות נוחה הימנו,
רוח המקום נוחה הימנו;
וכל שאין רוח הבריות נוחה הימנו,
אין רוח המקום נוחה הימנו.
רבי דוסא בן הרכינס אומר:
שנה של שחרית,
ויין של צהרים,
ושיחת הילדים,
וישיבת בתי כנסיות של עמי הארץ,
מוציאין את האדם מן העולם.


פרק ג, משנה יא: רבי אלעזר המודעי אומר:
המחלל את הקדשים,
והמבזה את המועדות,
והמלבין פני חברו ברבים,
והמפר בריתו של אברהם אבינו עליו השלום,
והמגלה פנים בתורה שלא כהלכה,
אף על פי שיש בידו תורה ומעשים טובים,
אין לו חלק לעולם הבא.


פרק ג, משנה יב: רבי ישמעאל אומר:
הוי קל לראש,
ונוח לתשחורת,
והוי מקבל את כל האדם בשמחה.


פרק ג, משנה יג: רבי עקיבא אומר:
שחוק וקלות ראש,
מרגילין לערוה.
מסורת, סיג לתורה.
מעשרות, סיג לעושר.
נדרים, סיג לפרישות.
סיג לחכמה, שתיקה.


פרק ג, משנה יד: הוא היה אומר:
חביב אדם שנברא בצלם.
חיבה יתרה נודעת לו שנברא בצלם,
שנאמר:
"כי בצלם אלהים עשה את האדם".
חביבין ישראל שנקראו בנים למקום.
חיבה יתרה נודעת להם שנקראו בנים למקום,
שנאמר:
"בנים אתם לה' אלהיכם".
חביבין ישראל, שנתן להם כלי חמדה.
חיבה יתרה נודעת להם,
שנתן להם כלי חמדה שבו נברא העולם,
שנאמר:
"כי לקח טוב נתתי לכם,
תורתי אל תעזבו".


פרק ג, משנה טו: הכל צפוי, והרשות נתונה, ובטוב העולם נדון.
והכל לפי רוב המעשה.


פרק ג, משנה טז: הוא היה אומר:
הכל נתון בערבון,
ומצודה פרוסה על כל החיים:
החנות פתוחה,
והחנוני מקיף,
והפנקס פתוח,
והיד כותבת,
וכל הרוצה ללוות – יבוא וילוה.
והגבאים מחזירים תדיר בכל יום,
ונפרעין מן האדם מדעתו ושלא מדעתו,
ויש להם על מה שיסמכו.
והדין דין אמת,
והכל מתוקן לסעדה.


פרק ג, משנה יז: רבי אלעזר בן עזריה אומר:
אם אין תורה, אין דרך ארץ.
אם אין דרך ארץ, אין תורה.
אם אין חכמה, אין יראה.
אם אין יראה, אין חכמה.
אם אין בינה, אין דעת.
אם אין דעת, אין בינה.
אם אין קמח, אין תורה.
אם אין תורה, אין קמח.
הוא היה אומר, כל שחכמתו מרובה ממעשיו, למה הוא דומה, לאילן שענפיו מרובין ושרשיו מועטין, והרוח באה ועוקרתו והופכתו על פניו, שנאמר "והיה כערער בערבה ולא יראה כי יבוא טוב ושכן חררים במדבר ארץ מלחה ולא תשב".
אבל כל שמעשיו מרובין מחכמתו, למה הוא דומה, לאילן שענפיו מועטין ושורשיו מרובין, שאפילו כל הרוחות שבעולם באות ונושבות בו אין מזיזין אותו ממקומו, שנאמר "והיה כעץ שתול על מים ועל יובל ישלח שורשיו ולא יראה כי יבוא חום, והיה עלהו רענן, ובשנת בצורת לא ידאג, ולא ימיש מעשות פרי".


פרק ג, משנה יח: רבי אליעזר בן חסמא אומר:
קינין ופתחי נדה,
הן הן גופי הלכות.
תקופות וגמטריאות,
פרפראות לחכמה.


פרק ד, משנה א: בן זומא אומר:
איזהו חכם?
הלומד מכל אדם,
שנאמר:
"מכל מלמדי השכלתי, כי עדותיך שיחה לי".
איזהו גבור?
הכובש את יצרו,
שנאמר:
"טוב ארך אפים מגיבור, ומושל ברוחו מלכד עיר".
איזהו עשיר?
השמח בחלקו,
שנאמר:
"יגיע כפיך כי תאכל, אשריך וטוב לך".
"אשריך", בעולם הזה;
"וטוב לך", לעולם הבא.
איזהו מכובד?
המכבד את הבריות,
שנאמר:
"כי מכבדי אכבד, ובוזי יקלו"


פרק ד, משנה ב: בן עזאי אומר:
הוי רץ למצוה קלה כבחמורה,
ובורח מן העברה.
שמצוה גוררת מצוה,
ועברה גוררת עברה.
ששכר מצוה, מצוה;
ושכר עברה, עברה


פרק ד, משנה ג: הוא היה אומר:
אל תהי בז לכל אדם,
ואל תהי מפליג לכל דבר.
שאין לך אדם שאין לו שעה,
ואין לך דבר שאין לו מקום


פרק ד, משנה ד: רבי לויטס איש יבנה אומר:
מאוד מאוד הוי שפל רוח,
שתקות אנוש רמה.
רבי יוחנן בן ברוקא אומר:
כל המחלל שם שמים בסתר,
נפרעין ממנו בגלוי.
אחד שוגג ואחד מזיד בחילול השם


פרק ד, משנה ה: רבי ישמעאל בנו אומר:
הלומד תורה על מנת ללמד,
מספיקין בידו ללמוד וללמד.
והלומד על מנת לעשות,
מספיקין בידו ללמוד וללמד, לשמר ולעשות.
רבי צדוק אומר:
אל תעשם עטרה להתגדל בהם,
ולא קרדום לחפור בהם.
וכך היה הלל אומר:
ודאשתמש בתגא, חלף.
הא למדת:
כל הנהנה מדברי תורה,
נוטל חייו מן העולם


פרק ד, משנה ו: רבי יוסי אומר:
כל המכבד את התורה,
גופו מכובד על הבריות;
וכל המחלל את התורה,
גופו מחולל על הבריות


פרק ד, משנה ז: רבי ישמעאל בנו אומר:
החושך עצמו מן הדין,
פורק ממנו איבה וגזל ושבועת שוא.
והגס לבו בהוראה,
שוטה, רשע, וגס רוח


פרק ד, משנה ח: הוא היה אומר:
אל תהי דן יחידי,
שאין דן יחידי אלא אחד.
ואל תאמר קבלו דעתי,
שהן רשאין ולא אתה


פרק ד, משנה ט: רבי יונתן אומר:
כל המקיים את התורה מעוני,
סופו לקיימה מעושר;
וכל המבטל את התורה מעושר,
סופו לבטלה מעוני


פרק ד, משנה י: רבי מאיר אומר, הוי ממעט בעסק, ועסוק בתורה.
והוי שפל רוח בפני כל אדם.
ואם בטלת מן התורה, יש לך בטלים הרבה כנגדך.
ואם עמלת בתורה, יש לו שכר הרבה ליתן לך.


פרק ד, משנה יא: רבי אליעזר בן יעקב אומר:
העושה מצוה אחת,
קונה לו פרקליט אחד;
והעובר עברה אחת,
קונה לו קטיגור אחד.
תשובה ומעשים טובים,
כתריס בפני הפורענות.
רבי יוחנן הסנדלר אומר:
כל כנסיה שהיא לשם שמים,
סופה להתקיים;
ושאינה לשם שמים,
אין סופה להתקים


פרק ד, משנה יב: רבי אלעזר בן שמוע אומר:
יהי כבוד תלמידך חביב עליך כשלך;
וכבוד חברך, כמורא רבך;
ומורא רבך, כמורא שמים


פרק ד, משנה יג: רבי יהודה אומר:
הוי זהיר בתלמוד,
ששגגת תלמוד עולה זדון.
רבי שמעון אומר,
שלשה כתרים הם:
כתר תורה
וכתר כהנה
וכתר מלכות;
וכתר שם טוב עולה על גביהן


פרק ד, משנה יד: רבי נהוראי אומר:
הוי גולה למקום תורה,
ואל תאמר שהיא תבוא אחריך,
שחבריך יקימוה בידך;
ואל בינתך אל תשען


פרק ד, משנה טו: רבי ינאי אומר:
אין בידינו
לא משלות הרשעים,
ואף לא מיסורי הצדיקים.
רבי מתיא בן חרש אומר:
הוי מקדים בשלום כל אדם;
והוי זנב לאריות,
ואל תהי ראש לשועלים


פרק ד, משנה טז: רבי יעקב אומר, העולם הזה דומה לפרוזדור בפני העולם הבא.
התקן עצמך בפרוזדור, כדי שתכנס לטרקלין.


פרק ד, משנה יז: הוא היה אומר:
יפה שעה אחת בתשובה ומעשים טובים בעולם הזה,
מכל חיי העולם הבא;
ויפה שעה אחת של קורת רוח בעולם הבא,
מכל חיי העולם הזה


פרק ד, משנה יח: רבי שמעון בן אלעזר אומר:
אל תרצה את חברך בשעת כעסו,
ואל תנחמנו בשעה שמתו מוטל לפניו,
ואל תשאל לו בשעת נדרו,
ואל תשתדל לראותו בשעת קלקלתו


פרק ד, משנה יט: שמואל הקטן אומר:
"בנפול אויבך אל תשמח
ובכושלו אל יגל לבך,
פן יראה ה' ורע בעיניו
והשיב מעליו אפו"


פרק ד, משנה כ: אלישע בן אבויה אומר:
הלומד ילד, למה הוא דומה?
לדיו כתובה על נייר חדש;
והלומד זקן, למה הוא דומה?
לדיו כתובה על נייר מחוק.
רבי יוסי בר יהודה איש כפר הבבלי אומר:
הלומד מן הקטנים,
למה הוא דומה?
לאוכל ענבים קהות,
ושותה יין מגתו.
והלומד מן הזקנים,
למה הוא דומה?
לאוכל ענבים בשולות,
ושותה יין ישן.
רבי אומר:
אל תסתכל בקנקן,
אלא במה שיש בו:
יש קנקן חדש מלא ישן;
וישן, שאפילו חדש אין בו


פרק ד, משנה כא: רבי אלעזר הקפר אומר:
הקנאה והתאוה והכבוד מוציאין את האדם מן העולם


פרק ד, משנה כב: הוא היה אומר:
הילודים למות,
והמתים להחיות,
והחיים לדון.
לידע להודיע ולהודע,
שהוא אל,
הוא היוצר,
הוא הבורא,
הוא המבין,
הוא הדין,
הוא עד,
הוא בעל דין,
והוא עתיד לדון.
ברוך הוא, שאין לפניו
לא עולה,
ולא שכחה,
ולא משוא פנים ולא מקח שחד,
שהכל שלו.
ודע,
שהכל לפי החשבון.
ואל יבטיחך יצרך שהשאול בית מנוס לך;
שעל כרחך אתה נוצר,
ועל כרחך אתה נולד,
ועל כרחך אתה חי,
ועל כרחך אתה מת,
ועל כרחך אתה עתיד לתן דין וחשבון לפני מלך מלכי המלכים הקדוש ברוך הוא


פרק ה, משנה א: בעשרה מאמרות נברא העולם.
ומה תלמוד לומר? והלא במאמר אחד יכול להבראות!
אלא להפרע מן הרשעים,
שמאבדין את העולם שנברא בעשרה מאמרות;
ולתן שכר טוב לצדיקים,
שמקימין את העולם שנברא בעשרה מאמרות


פרק ה, משנה ב: עשרה דורות מאדם ועד נח,
להודיע כמה ארך אפים לפניו;
שכל הדורות היו מכעיסין ובאין,
עד שהביא עליהם את מי המבול.
עשרה דורות מנח ועד אברהם,
להודיע כמה ארך אפים לפניו;
שכל הדורות היו מכעיסין ובאין,
עד שבא אברהם וקבל עליו שכר כלם


פרק ה, משנה ג: עשרה נסיונות נתנסה אברהם אבינו עליו השלום,
ועמד בכולם;
להודיע כמה חיבתו של אברהם אבינו עליו השלום


פרק ה, משנה ד: עשרה נסים נעשו לאבותינו במצרים,
ועשרה על הים.
עשרה נסיונות ניסו אבותינו את המקום ברוך הוא במדבר,
שנאמר: "וינסו אתי זה עשר פעמים ולא שמעו בקולי"


פרק ה, משנה ה: עשרה נסים נעשו לאבותינו בבית המקדש:
לא הפילה אישה מריח בשר הקדש,
ולא הסריח בשר הקדש מעולם,
ולא נראה זבוב בבית המטבחים,
ולא ארע קרי לכהן גדול ביום הכפורים,
ולא כיבו גשמים אש של עצי המערכה,
ולא ניצחה הרוח את עמוד העשן,
ולא נמצא פסול בעמר ובשתי הלחם ובלחם הפנים.
עומדים צפופים ומשתחוים רוחים,
ולא הזיק נחש ועקרב בירושלים מעולם,
ולא אמר אדם לחברו:
צר לי המקום שאלין בירושלים


פרק ה, משנה ו: עשרה דברים נבראו בערב שבת בין השמשות, ואלו הן:
פי הארץ,
ופי הבאר,
ופי האתון,
והקשת,
והמן,
והמטה,
והשמיר,
והכתב,
והמכתב,
והלוחות.
ויש אומרים, אף המזיקין,
וקבורתו של משה,
ואילו של אברהם אבינו.
ויש אומרים, אף
צבת בצבת עשויה


פרק ה, משנה ז: שבעה דברים בגולם ושבעה בחכם.
חכם – אינו מדבר בפני מי שהוא גדול ממנו בחכמה ובמנין,
ואינו נכנס לתוך דברי חברו,
ואינו נבהל להשיב.
שואל כענין, ומשיב כהלכה,
ואומר על ראשון ראשון, ועל אחרון אחרון,
ועל מה שלא שמע, אומר: לא שמעתי,
ומודה על האמת.
וחילופיהן בגולם


פרק ה, משנה ח: שבעה מיני פורענויות באין לעולם על שבעה גופי עברה:
מקצתן מעשרין ומקצתן אינן מעשרין,
רעב של בצורת באה,
מקצתן רעבים ומקצתן שבעים.
גמרו שלא לעשר,
רעב של מהומה ושל בצורת באה.
ושלא ליטול את החלה,
רעב של כליה באה.
דבר בא לעולם
על מיתות האמורות בתורה שלא נמסרו לבית דין,
ועל פירות שביעית.
חרב באה לעולם
על עינוי הדין,
ועל עיוות הדין,
ועל המורים בתורה שלא כהלכה.


פרק ה, משנה ט: חיה רעה באה לעולם
על שבועת שוא,
ועל חילול השם.
גלות באה לעולם
על עובדי עבודה זרה,
ועל גילוי עריות,
ועל שפיכות דמים,
ועל השמטת הארץ.
בארבעה פרקים הדבר מתרבה:
ברביעית,
ובשביעית,
ובמוצאי שביעית,
ובמוצאי החג שבכל שנה ושנה.
ברביעית,
מפני מעשר עני שבשלישית.
בשביעית,
מפני מעשר עני שבששית.
ובמוצאי שביעית,
מפני פירות שביעית.
ובמוצאי החג שבכל שנה ושנה,
מפני גזל מתנות עניים


פרק ה, משנה י: ארבע מידות באדם.
האומר 'שלי שלי ושלך שלך',
זו מידה בינונית;
ויש אומרים, זו מידת סדום.
'שלי שלך ושלך שלי',
עם הארץ.
'שלי שלך ושלך שלך',
חסיד.
'שלי שלי ושלך שלי',
רשע


פרק ה, משנה יא: ארבע מידות בדעות.
נוח לכעס ונוח לרצות,
יצא שכרו בהפסדו.
קשה לכעס וקשה לרצות,
יצא הפסדו בשכרו.
קשה לכעס ונוח לרצות,
חסיד;
נוח לכעס וקשה לרצות,
רשע


פרק ה, משנה יב: ארבע מידות בתלמידים.
מהר לשמוע ומהר לאבד,
יצא שכרו בהפסדו.
קשה לשמוע וקשה לאבד,
יצא הפסדו בשכרו.
מהר לשמוע וקשה לאבד,
חכם;
קשה לשמוע ומהר לאבד,
זה חלק רע


פרק ה, משנה יג: ארבע מידות בנותני צדקה.
הרוצה שיתן ולא יתנו אחרים,
עינו רעה בשל אחרים.
יתנו אחרים והוא לא יתן,
עינו רעה בשלו.
יתן ויתנו אחרים,
חסיד;
לא יתן ולא יתנו אחרים,
רשע


פרק ה, משנה יד: ארבע מידות בהולכי לבית המדרש:
הולך ואינו עושה, שכר הליכה בידו.
עושה ואינו הולך, שכר מעשה בידו.
הולך ועושה, חסיד.
לא הולך ולא עושה, רשע.


פרק ה, משנה טו: ארבע מדות ביושבים לפני חכמים:
ספוג, ומשפך, משמרת, ונפה.
ספוג,
שהוא סופג את הכל.
משפך,
שמכניס בזו ומוציא בזו.
משמרת,
שמוציאה את היין וקולטת את השמרים.
ונפה,
שמוציאה את הקמח וקולטת את הסולת


פרק ה, משנה טז: כל אהבה שהיא תלויה בדבר,
בטל דבר, בטלה אהבה;
ושאינה תלויה בדבר,
אינה בטלה לעולם.
איזו היא אהבה התלויה בדבר?
זו אהבת אמנון ותמר;
ושאינה תלויה בדבר,
זו אהבת דויד ויהונתן


פרק ה, משנה יז: כל מחלוקת שהיא לשם שמים,
סופה להתקים;
ושאינה לשם שמים,
אין סופה להתקים.
איזו היא מחלוקת שהיא לשם שמים?
זו מחלוקת הלל ושמאי;
ושאינה לשם שמים,
זו מחלוקת קורח וכל עדתו


פרק ה, משנה יח: כל המזכה את הרבים,
אין חטא בא על ידו;
וכל המחטיא את הרבים,
אין מספיקין בידו לעשות תשובה.
משה זכה וזיכה את הרבים,
זכות הרבים תלוי בו,
שנאמר: "צדקת ה' עשה ומשפטיו עם ישראל".
ירבעם חטא והחטיא את הרבים,
חטא הרבים תלוי בו,
שנאמר:
"על חטאות ירבעם אשר חטא,
ואשר החטיא את ישראל"


פרק ה, משנה יט: כל מי שיש בידו שלשה דברים הללו, מתלמידיו של אברהם אבינו.
ושלשה דברים אחרים, מתלמידיו של בלעם הרשע.
עין טובה, ורוח נמוכה, ונפש שפלה, מתלמידיו של אברהם אבינו.
עין רעה, ורוח גבוהה, ונפש רחבה, מתלמידיו של בלעם הרשע.
מה בין תלמידיו של אברהם אבינו לתלמידיו של בלעם הרשע.
תלמידיו של אברהם אבינו, אוכלין בעולם הזה ונוחלין בעולם הבא, שנאמר "להנחיל אוהבי יש, ואוצרתיהם אמלא".
אבל תלמידיו של בלעם הרשע יורשין גיהנם ויורדין לבאר שחת, שנאמר "ואתה אלהים תורידם לבאר שחת, אנשי דמים ומרמה לא יחצו ימיהם, ואני אבטח בך".


פרק ה, משנה כ: יהודה בן תימא אומר:
הוי עז כנמר,
וקל כנשר,
ורץ כצבי,
וגבור כארי,
לעשות רצון אביך שבשמים.
הוא היה אומר:
עז פנים לגיהנם,
ובושת פנים לגן עדן.
יהי רצון מלפניך ה' אלהינו,
שתבנה עירך במהרה בימינו,
ותן חלקנו בתורתך


פרק ה, משנה כא: הוא היה אומר, בן חמש שנים למקרא, בן עשר למשנה, בן שלש עשרה למצות, בן חמש עשרה לתלמוד, בן שמונה עשרה לחופה, בן עשרים לרדוף, בן שלשים לכח, בן ארבעים לבינה, בן חמשים לעצה, בן ששים לזקנה, בן שבעים לשיבה, בן שמונים לגבורה, בן תשעים לשוח, בן מאה כאילו מת ועבר ובטל מן העולם.


פרק ה, משנה כב: בן בג בג אומר, הפוך בה והפוך בה, דכולה בה.
ובה תחזי, וסיב ובלה בה, ומינה לא תזוע, שאין לך מדה טובה הימנה


פרק ה, משנה כג: בן הא הא אומר, לפום צערא אגרא.


פרק ו, משנה א: רבי מאיר אומר כל העוסק בתורה לשמה, זוכה לדברים הרבה, ולא עוד אלא שכל העולם כלו כדאי הוא לו, נקרא רע, אהוב, אוהב את המקום, אוהב את הבריות, משמח את המקום, משמח את הבריות, ומלבשתו ענוה ויראה, ומכשרתו להיות צדיק חסיד ישר ונאמן, ומרחקתו מן החטא, ומקרבתו לידי זכות, ונהנין ממנו עצה ותושיה בינה וגבורה, שנאמר: "לי עצה ותושיה אני בינה לי גבורה", ונותנת לו מלכות וממשלה וחקור דין, ומגלין לו רזי תורה, ונעשה כמעין המתגבר וכנהר שאינו פוסק, והוה צנוע וארך רוח, ומוחל על עלבונו, ומגדלתו ומרוממתו על כל המעשים


פרק ו, משנה ב: אמר רבי יהושע בן לוי, בכל יום ויום בת קול יוצאת מהר חורב ומכרזת ואומרת אוי להם לבריות מעלבונה של תורה שכל מי שאינו עוסק בתורה נקרא נזוף, שנאמר "נזם זהב באף חזיר אשה יפה וסרת טעם", ואומר "והלוחות מעשה אלהים המה והמכתב מכתב אלהים הוא חרות על הלוחות", אל תקרא חרות אלא חרות, שאין לך בן חורין אלא מי שעוסק בתלמוד תורה, וכל מי שעוסק בתלמוד תורה הרי זה מתעלה, שנאמר "וממתנה נחליאל ומנחליאל במות"


פרק ו, משנה ג: הלומד מחברו פרק אחד או הלכה אחת או פסוק אחד או דיבור אחד או אפילו אות אחת, צריך לנהוג בו כבוד, שכן מצינו בדוד מלך ישראל, שלא למד מאחיתופל אלא שני דברים בלבד, קראו רבו אלופו ומיודעו, שנאמר "ואתה אנוש כערכי אלופי ומידעי", והלא דברים קל וחומר, ומה דוד מלך ישראל שלא למד מאחיתופל אלא שני דברים בלבד קראו רבו אלופו ומיודעו, הלומד מחברו פרק אחד או הלכה אחת או פסוק אחד או דיבור אחד או אפילו אות אחת על אחת כמה וכמה שצריך לנהג בו כבוד, ואין כבוד אלא תורה, שנאמר "כבוד חכמים ינחלו ותמימים ינחלו טוב", ואין טוב אלא תורה שנאמר "כי לקח טוב נתתי לכם תורתי אל תעזבו"


פרק ו, משנה ד: כך היא דרכה של תורה, פת במלח תאכל ומים במשורה תשתה ועל הארץ תישן וחיי צער תחיה ובתורה אתה עמל אם אתה עשה כן אשריך וטוב לך אשריך בעולם הזה וטוב לך לעולם הבא


פרק ו, משנה ה: אל תבקש גדולה לעצמך, ואל תחמוד כבוד, יותר מלמודך עשה, ואל תתאוה לשלחנם של שרים, ששלחנך גדול משלחנם וכתרך גדול מכתרם, ונאמן הוא בעל מלאכתך שישלם לך שכר פעולתך


פרק ו, משנה ו: גדולה תורה יותר מן הכהונה ומן המלכות, שהמלכות נקנית בשלשים מעלות, והכהונה בעשרים וארבע, והתורה נקנית בארבעים ושמונה דברים, ואלו הן,
בתלמוד,
בשמיעת האזן,
בעריכת שפתים,
בבינת הלב,
באימה,
ביראה,
בענוה,
בשמחה,
בטהרה,
בשמוש חכמים,
בדקדוק חברים,
בפלפול התלמידים,
בישוב,
במקרא,
במשנה,
במעוט סחורה,
במעוט דרך ארץ,
במעוט תענוג,
במעוט שנה,
במעוט שיחה,
במעוט שחוק,
בארך אפים,
בלב טוב,
באמונת חכמים,
בקבלת היסורין,
המכיר את מקומו,
והשמח בחלקו,
והעושה סיג לדבריו,
ואינו מחזיק טובה לעצמו,
אהוב,
אוהב את המקום,
אוהב את הבריות,
אוהב את הצדקות,
אוהב את המישרים,
אוהב את התוכחות,
ומתרחק מן הכבוד,
ולא מגיס לבו בתלמודו,
ואינו שמח בהוראה,
נושא בעל עם חברו,
ומכריעו לכף זכות,
ומעמידו על האמת,
ומעמידו על השלום,
ומתישב לבו בתלמודו,
שואל ומשיב שומע ומוסיף,
הלומד על מנת ללמד והלומד על מנת לעשות,
המחכים את רבו,
והמכון את שמועתו,
והאומר דבר בשם אומרו,
הא למדת כל האומר דבר בשם אומרו מביא גאלה לעולם, שנאמר "ותאמר אסתר למלך בשם מרדכי"


פרק ו, משנה ז: גדולה תורה שהיא נותנת חיים לעושיה בעולם הזה ובעולם הבא, שנאמר "כי חיים הם למוצאיהם ולכל בשרו מרפא", ואומר, "רפאות תהי לשרך ושקוי לעצמותיך", ואומר, "עץ חיים היא למחזיקים בה ותומכיה מאשר", ואומר, "כי לוית חן הם לראשך וענקים לגרגרתיך", ואומר, "תתן לראשך לוית חן עטרת תפארת תמגנך", ואומר, "כי בי ירבו ימיך ויוסיפו לך שנות חיים", ואומר, "ארך ימים בימינה בשמאולה עשר וכבוד", ואומר "כי אורך ימים ושנות חיים ושלום יוסיפו לך" ואומר, "דרכיה דרכי נועם וכל נתיבותיה שלום"


פרק ו, משנה ח: רבי שמעון בן יהודה משום רבי שמעון בן יוחאי אומר, הנוי והכח והעושר והכבוד והחכמה והזקנה והשיבה והבנים, נאה לצדיקים ונאה לעולם:
שנאמר: "עטרת תפארת שיבה בדרך צדקה תמצא".
ואומר: "תפארת בחורים כוחם והדר זקנים שיבה".
ואומר: "עטרת חכמים עשרם".
ואומר: "עטרת זקנים בני בנים ותפארת בנים אבותם".
ואומר: "וחפרה הלבנה ובושה החמה, כי מלך ה' צבאות בהר ציון ובירושלים ונגד זקניו כבוד".
רבי שמעון בן מנסיא אומר, אלו שבע מדות שמנו חכמים לצדיקים, כולם נתקיימו ברבי ובבניו.


פרק ו, משנה ט: אמר רבי יוסי בן קסמא, פעם אחת הייתי מהלך בדרך ופגע בי אדם אחד, ונתן לי שלום, והחזרתי לו שלום, אמר לי, רבי מאיזה מקום אתה, אמרתי לו, מעיר גדולה של חכמים ושל סופרים אני, אמר לי, רבי רצונך שתדור עמנו במקומנו ואני אתן לך אלף אלפים דנרי זהב ואבנים טובות ומרגליות, אמרתי לו אם אתה נותן לי כל כסף וזהב ואבנים טובות ומרגליות שבעולם, איני דר אלא במקום תורה, וכן כתוב בספר תהלים על ידי דוד מלך ישראל, "טוב לי תורת פיך מאלפי זהב וכסף", ולא עוד, אלא שבשעת פטירתו של אדם אין מלוין לו לאדם לא כסף ולא זהב ולא אבנים טובות ומרגליות, אלא תורה ומעשים טובים בלבד, שנאמר, "בהתהלכך תנחה אותך, בשכבך תשמור עליך, והקיצות היא תשיחך", בהתהלכך תנחה אתך, בעולם הזה, בשכבך תשמור עליך, בקבר, והקיצות היא תשיחך, לעולם הבא, ואומר, לי הכסף ולי הזהב נאם ה' צבאות


פרק ו, משנה י: חמשה קנינים קנה לו הקדוש ברוך הוא בעולמו, ואלו הן, תורה קנין אחד, שמים וארץ קנין אחד, אברהם קנין אחד, ישראל קנין אחד, בית המקדש קנין אחד.
תורה מנין, דכתיב, "ה' קנני ראשית דרכו, קדם מפעליו מאז".
שמים וארץ מנין דכתיב "כה אמר ה', השמים כסאי והארץ הדם רגלי, אי זה בית אשר תבנו לי ואי זה מקום מנוחתי", ואומר, "מה רבו מעשיך ה', כלם בחכמה עשית, מלאה הארץ קנינך".
אברהם מנין, דכתיב ויברכהו ויאמר ברוך אברם לאל עליון קונה שמים וארץ.
ישראל מנין, דכתיב, "עד יעבור עמך ה', עד יעבור עם זו קנית", ואומר "לקדושים אשר בארץ המה, ואדירי כל חפצי בם".
בית המקדש מנין, דכתיב, "מכון לשבתך פעלת ה', מקדש אדני כוננו ידיך", ואומר "ויביאם אל גבול קדשו, הר זה קנתה ימינו"


פרק ו, משנה יא: כל מה שברא הקדוש ברוך הוא בעולמו, לא בראו אלא לכבודו, שנאמר "כל הנקרא בשמי ולכבודי בראתיו יצרתיו אף עשיתיו." ואומר "ה' ימלוך לעולם ועד".